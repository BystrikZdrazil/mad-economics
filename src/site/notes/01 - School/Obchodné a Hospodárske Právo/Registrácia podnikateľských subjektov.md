---
{"dg-publish":true,"permalink":"/01-school/obchodne-a-hospodarske-pravo/registracia-podnikatelskych-subjektov/","tags":["year1","winterSemester","uniOaHPR"]}
---

# Druhy registrov podnikateľských subjektov
- **Obchodný register**
- **Živnostenský register**
- **Evidencie**, zoznamy či inak označované registre **osôb** a činností **podľa osobitných zákonov**
- **Evidencia fyzických osôb** vykonávajúcich **poľnohospodársku výrobu**

# Obchodný register
Obchodný register je **verejný zoznam** zákonom ustanovených údajov o zapísaných osobách, ktorého **súčasťou je zbierka** zákonom ustanovených **listín**.

Obchodný register vedú príslušné **registrové súdy** – registrovým súdom je **okresný súd v sídle krajského súdu**.

**Príslušnosť jednotlivých registrových súdov** je určená na základe miestnej príslušnosti.

## Osoby zapisované do OR podľa § 27 Obchodného zákonníka
- PO založené podľa ObchZ, a to **v.o.s., k.s., s.r.o. j.s.a., a.s., družstvo**
- PO založené podľa práva Európskej únie, a to **európske zoskúpenie hospodárskych záujmov, európske družstvo, európska spoločnosť**
- PO **zriadené zákonom alebo na základe zákona**, ak osobitný zákon ustanovuje, že sa zapisujú do OR
- Štátne podniky
- **Organizačné zložky podnikov** slovenských PO
- **Podniky zahraničných** PO a **organizačné zložky** podnikov **zahraničných** PO

## Funkcie obchodného registra
- **Evidenčná funkcia** - slúži ako evidencia podnikateľských subjektov
- **Informačnú funkciu** - informuje verejnosť  o podnikateľských subjektoch a ich aktivitách
- **Kreačnú funkciu** – spočíva v tom, že vznik určitých subjektov práva zákon viaže na zápis do obchodného registra

## Právna úprava OR v zákone o obchodnom registri č. 530/2003 Z.z.
Tento zákon upravuje
- **Zoznam údajov**, ktoré sa zapisujú do OR
- **Obsah zbierky listín**
- **Postup pri zápise údajov do OR**, zápise **zmeny** zapísaných údajov a výmaz **zapísaných** údajov
- **Podmienky zápisu** údajov do obchodného registra, zápisu **zmeny** zapísaných údajov a **výmaz** zapísaných údajov
- **Ukladanie listín** do zbierky listín
- **Nahliadnutie do OR**, vyhotovovanie **výpisov**, **odpisov** a **potvrdení** z OR, kópií listín a **potvrdení** zo zbierky listín

## Druhy zápisov do obchodného registra
1. **Konštitutívne**
	- Vytvárajú (kreujú) nový právny stav. Typickým príkladom je vznik obchodnej spoločnosti, ktorý sa viaže na zápis do obchodného registra
2. **Deklaratórne**
	- Deklarujú určitú skutočnosť, ktorá už existuje. Typickým príkladom je zápis štatutárneho orgánu, ktorý už bol do svojej funkcie ustanovený, ale do OR ešte zapísaný nebol

## Publicita údajov zapisovaných do obchodného registra
V rámci právnej teórie obchodného registra rozlišujeme dva princípy, na ktorých spočíva existencia, resp. publicita obchodného registra, a to princíp
- **Materiálnej publicity** údajov zapisovaných do obchodného registra
- **Formálnej publicity** údajov zapisovaných do obchodného registra

### Princíp materiálnej publicity
Má pozitívnu a negatívnu stránku

#### Pozitívna stránka
Je vyjadrená tým, že **zapísané údaje sú účinné voči tretím osobám odo dňa ich zverejnenia**.

Zverejnením sa rozumie publikácia údajov v **Obchodnom vestníku**.

Zapísaná osoba sa však nemôže odvolávať na zverejnené údaje a obsah listín voči tretím osobám, a to do 15 dní odo dňa ich zverejnenia, ak tretie osoby preukážu, že sa nemohli oboznámiť so zverejnením zápisu.

#### Negatívna stránka
Prejavuje sa tým, že **zapísaný subjekt sa nemôže odvolávať** voči tretím osobám **konajúcim v dôvere** v zápis v OR, na informácie, ktoré sú pre tretiu osobu neznáme, pretože ešte nedošlo k ich publikácii. To neplatí, ak zapísaná osoba preukáže, že tretia osoba vedela o týchto údajoch alebo o obsahu listín.

>[!example]+
>Preto zaväzuje napr. **obchodnú spoločnosť** právny úkon toho, kto je v OR zapísaný ako **štatutárny orgán aj keď už štatutárnym orgánom nie je**. Podmienkou však je, že tretia osoba, voči ktorej bol právny úkon urobený, bola v **dobrej viere**, že koná so štatutárnym orgánom oprávneným konať.

### Princíp formálnej publicity
Každý má právo **po zaplatení súdneho poplatku** nahliadnuť do obchodného registra a zbierky listín a vyhotovovať si z nich odpisy.

Registrový súd vydá žiadateľovi po zaplatení súdneho poplatku odpis, výpis alebo potvrdenie o určitom zápise, respektíve potvrdenie o tom, že v OR určitý zápis nie je, prípadne určitá listina v zbierke listín nie je uložená.

## Konania vo veciach obchodného registra
Upravuje zákon č. 161/2015 Z.z. Civilný mimosporový poriadok.

Konania vo veciach obchodného registra sú tri druhy konaní:
1. Konanie o **zápise údajov** do OR
2. Konanie o **zosúladenie údajov** v OR so skutočným právnym stavom
3. Konanie o **zrušenie zápisu údajov** do OR

Na konanie vo veciach obchodného registra je vecne príslušný registrový súd. Registrovým súdom je **okresný súd**, ktorý je príslušný viesť OR.

# Živnostenský register, pojem a vedenie
Tvorí ho súbor živnostenským zákonom určených údajov o podnikateľoch, ktoré živnostenské úrady, t. j. okresné úrady, zapisujú do **jednotného automatizovaného informačného systému o živnostenskom podnikaní**, ktorého prevádzkovateľom je **Ministerstvo vnútra SR**.

Registrácia v ŽR sa realizuje na základe ohlásenia živnosti.

Živnostenský register sa člení na **verejnú a neverejnú časť**.
# Registre osôb a podnikateľských činností podľa osobitných predpisov
**Okruh podnikateľských činností vykonávaných podľa osobitných zákonov je orientačne vymedzený v § 3 živnostenského zákona.**

Podmienky vykonávania týchto činností upravujú osobitné zákony, ktoré obsahujú aj úpravu pravidiel vedenia evidencie o osobách, ktoré sú oprávnené vykonávať niektorú či niektoré činnosti podnikateľským spôsobom.

>[!example]+
>Napríklad zákon č. 586/2003 Z.z. **o advokácii** alebo zákon č. 186/2009 Z.z. **o finančnom sprostredkovaní** **a finančnom poradenstve**.

**Zoznam advokátov** vedie Slovenská advokátska komora. **Register finančných agentov a finančných poradcov** vedie Národná Banka Slovenska.

# Evidencia fyzických osôb vykonávajúcich poľnohospodársku výrobu
Evidenciu fyzických osôb, ktoré podnikajú v oblasti poľnohospodárskej výroby, upravuje zákon č. 105/1990 Zb. **o súkromnom podnikaní občanov**.

Ich evidenciu vedú miestne príslušné **obecné**, resp. **mestské úrady**.