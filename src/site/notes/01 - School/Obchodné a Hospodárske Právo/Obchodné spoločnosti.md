---
{"dg-publish":true,"permalink":"/01-school/obchodne-a-hospodarske-pravo/obchodne-spolocnosti/","tags":["year1","winterSemester","uniOaHPR"]}
---

Obchodná spoločnosť je zákonom definovaná ako **právnická osoba založená za účelom podnikania**. Obchodný zákonník upravuje **päť právnych foriem** obchodných spoločností. Jednotlivými právnymi formami obchodných spoločností sú:
- Verejná obchodná spoločnosť
- Komanditná spoločnosť
- Spoločnosť s ručením obmedzeným
- Akciová spoločnosť
- Jednoduchá spoločnosť na akcie

# Zákonné znaky obchodnej spoločnosti
Zákonnými znakmi obchodnej spoločnosti sú:
- Úplná **právna subjektivita**
- **Názov** obchodnej spoločnosti
- **Sídlo** obchodnej spoločnosti
- Určenie **spôsobu**, akým obchodná **spoločnosť koná**

# Delenie obchodných spoločností
Obchodné spoločnosti sa delia na:
- **Osobné** (personálne) obchodné spoločnosti
- **Kapitálové** obchodné spoločnosti

Medzi **osobné** spoločnosti sa zaraďuje **verejná obchodná spoločnosť a komanditná spoločnosť** (aj keď táto spoločnosť je spoločnosťou zmiešanej povahy, keďže v sebe spája znaky ako osobnej, tak aj kapitálovej spoločnosti).
Medzi **kapitálové** spoločnosti sa zaraďuje **spoločnosť s ručením obmedzeným, akciová spoločnosť a jednoduchá spoločnosť na akcie**.

## Charakteristické znaky osobných spoločností
- Spoločníci sú **povinní osobne sa zúčastňovať** na činnosti spoločnosti
- Spoločníci **nie sú povinní poskytnúť vklady**, spoločnosť **nie je povinná vytvárať základné imanie**
- Spoločníci **neobmedzene ručia za záväzky** spoločnosti svojím majetkom
- Vedenie spoločnosti a **konanie** navonok **je zverené spoločníkom**, spoločnosť **nemá vnútorné orgány**, **nemôžu ju riadiť tretie osoby** stojace mimo spoločnosti
- **Zánik účasti spoločníka** za istých okolností **môže ohroziť existenciu** spoločnosti

## Charakteristické znaky kapitálových spoločností
- Spoločníci sa **nemusia osobne zúčastňovať** na činnosti spoločnosti
- Spoločníci sú **povinní vložiť do spoločnosti vklady**, povinne **sa vytvára základné imanie**
- Spoločníci **ručia za záväzky spoločnosti len obmedzene** alebo vôbec nie
- Spoločnosť **musí vytvárať** zákonom ustanovenú **sústavu vnútorných orgánov**, ktoré spoločnosť **riadia a konajú v jej mene navonok**; **členmi** týchto orgánov môžu **byť spoločníci, ale aj tretie osoby** stojace mimo spoločnosti
- **Zánik účasti spoločníka** v spoločnosti, **nemá vplyv** na trvanie spoločnosti

# Založenie a vznik obchodnej spoločnosti
K **založeniu** obchodnej spoločnosti dochádza okamihom **podpisu zakladateľského dokumentu**, napr. spoločenskej zmluvy.
K **vzniku** spoločnosti ako právneho subjektu dôjde **dňom jej zápisu do obchodného registra**.

## Založenie spoločnosti
**Zakladateľmi** obchodnej spoločnosti **môžu byť fyzické osoby i právnické osoby**, a to domáce i zahraničné, **s týmito výnimkami**:
- **Jediným zakladateľom akciovej spoločnosti** môže byť len **právnická osoba**
- Fyzická osoba i právnická osoba môže byť spoločníkom, t.j. aj zakladateľom s neobmedzeným ručením len v jednej spoločnosti

**K založeniu** obchodnej spoločnosti **môže dôjsť**:
- **Dvojstranným alebo viacstranným** právnym úkonom (spoločenskou zmluvou alebo zakladateľskou zmluvou)
- **Jednostranným** právnym úkonom (zakladateľskou listinou)

# Konanie v mene obchodnej spoločnosti pred jej vznikom
V mene spoločnosti **môžu konať** pred jej vznikom jej **zakladatelia** alebo **štatutárny orgán založenej spoločnosti**. **Z tohto konania sú** spoločne a nerozdielne **zaviazané osoby, ktoré konali v mene spoločnosti pred jej vznikom**. **Práva a povinnosti** vyplývajúce z takéhoto konania **prechádzajú na spoločnosť**, ak toto konanie **schvália** jej **spoločníci** alebo **príslušný orgán spoločnosti** do **3 mesiacov** od vzniku spoločnosti, osoby, ktoré konali za spoločnosť pred jej vznikom, sú povinné **vyhotoviť zoznam právnych úkonov**, ktoré má spoločnosť schváliť.

# Vznik obchodnej spoločnosti
- Spoločnosť vzniká **dňom, ku ktorému bola zapísaná do obchodného registra**
- **Návrh** na zápis do OR **sa musí podať do 90 dní od založenia** spoločnosti **alebo od doručenia listiny**, ktorou sa preukazuje **živnostenské alebo iné podnikateľské oprávnenie**, a musia ho v jej mene podpísať osoby ustanovené zákonom
- Okruh osôb, ktoré sú oprávnené podať návrh na zápis spoločnosti do OR ustanovuje zákon
- Právne úkony týkajúce sa založenia spoločnosti musia mať **písomnú formu**

# Základné imanie a vklad spoločníka do základného imania
**Základné imanie** spoločnosti je **peňažné vyjadrenie súhrnu** peňažných a nepeňažných **vkladov spoločníkov** do spoločnosti.
**Vkladom spoločníka** je súhrn peňažných prostriedkov a iných peniazmi oceniteľných hodnôt, ktoré spoločník **vkladá do spoločnosti** a podieľa sa nimi na výsledku podnikania.

## Druhy vkladov spoločníka
- Peňažný vklad
- Nepeňažný vklad

## Správa vkladu
Časti vkladov spoločníkov pred vznikom spoločnosti spravuje zakladateľ, ktorý je tým poverený v spoločenskej zmluve (**správca vkladu**). Správcom vkladu **môže byť aj banka alebo pobočka zahraničnej banky**.
Správca vkladu je povinný:
- **Prijať** vklad
- **Vydať písomné vyhlásenie** o splatení vkladu alebo jeho časti jednotlivým spoločníkom
- Po vzniku spoločnosti **odovzdať vklady** bez zbytočného odkladu spoločnosti. Ak spoločnosť nevznikne, je povinný vrátiť vklady zakladateľom spoločnosti

## Podiel v obchodnej spoločnosti
Obchodný zákonník rozlišuje podiel, vyrovnací podiel a podiel na likvidačnom zostatku.
- **Podiel** je miera účasti spoločníka na čistom obchodnom imaní.
- **Ak účasť spoločníka v spoločnosti zanikne v priebehu jej trvania** inak ako prevodom jeho podielu na inú osobu (napr. vylúčením spoločníka zo spoločnosti), spoločníkovi voči spoločnosti vzniká právo na vyplatenie vyrovnacieho podielu.
- Právo na podiel na likvidačnom zostatku vzniká spoločníkovi v prípade, ak dôjde k zrušeniu spoločnosti s likvidáciou. Tento podiel nemožno spoločníkovi poskytnúť skôr, než sú uspokojené nároky všetkých známych veriteľov spoločnosti.

# Zákaz konkurencie
**Zákazom konkurencie** sa rozumie zákonom ustanovený zákaz adresovaný určitým osobám v obchodnej spoločnosti, aby sa zdržali konania, pri ktorom by sa záujmy takejto osoby dostali do konfliktu so záujmami spoločnosti.
**Osoba, ktorá porušila zákaz** konkurencie **je** vo vzťahu k spoločnosti **povinná**:
- **Vydať prospech z obchodu**, pri ktorom porušila zákaz konkurencie
- **Previesť práva z obchodu na spoločnosť**; tým nie je dotknuté právo na náhradu škody

# Rezervný fond
Rezervný fond je doplnkovým kapitálom obchodnej spoločnosti, jedným z vlastných zdrojov jej financovania, ktorý je tvorený vždy nad rámec základného imania. Jeho účelom je zabezpečenie platobnej schopnosti spoločnosti a ochrana veriteľov.
**Rezervný fond povinne vytvárajú**:
- Spoločnosť s ručením obmedzeným
- Akciová spoločnosť

Rezervný fond možno použiť v rozsahu, v ktorom sa tvorí povinne, iba na krytie strát spoločnosti.

# Zrušenie a zánik obchodnej spoločnosti
Rovnako ako vznik obchodnej spoločnosti je dvojstupňový (OBZ rozlišuje založenie a vznik obchodnej spoločnosti), aj proces ukončenia činnosti obchodnej spoločnosti je dvojstupňový (OBZ rozlišuje zrušenie a zánik obchodnej spoločnosti).
**Zániku spoločnosti** obligatórne predchádza **zrušenie spoločnosti**.

## Zrušenie obchodnej spoločnosti
Je to prvý krok k oficiálnemu výmazu z obchodného registra.

### Dôvody zrušenia obchodnej spoločnosti
Dôvody zrušenia obchodnej spoločnosti upravuje zákon. Môže ísť o:
- **Zrušenie dobrovoľné** (rozhodnutím spoločníkov alebo príslušného orgánu)
- **Zrušenie nútené** (rozhodnutím súdu)
- **Zrušenie zo zákona**, ak nastane skutočnosť, ktorá má podľa zákona za následok zrušenie spoločnosti (napr. uplynie čas, na ktorý bola spoločnosť založená)

### Spôsoby zrušenia obchodnej spoločnosti
Obchodnú spoločnosť možno zrušiť:
- **S likvidáciou**, ktorá bude nasledovať po jej zrušení, ak bude zložený preddavok na úhradu odmeny a výdavkov likvidátora
- **Bez likvidácie**, ak celé imanie zrušenej spoločnosti prechádza na právneho nástupcu alebo ak po zrušení spoločnosti súdom nebol zložený preddavok na úhradu odmeny a výdavkov likvidátora

#### Zrušenie obchodnej spoločnosti s likvidáciou
Likvidácia **spočíva v speňažení majetku spoločnosti**, v **uspokojení pohľadávok veriteľov** zo získaného výťažku a **rozdelení likvidačného zostatku medzi spoločníkov**.
Likvidáciu vykonáva likvidátor. 
Likvidátor **robí v mene spoločnosti len úkony smerujúce k likvidácii** spoločnosti, napr. plní záväzky spoločnosti, uplatňuje pohľadávky a prijíma plnenia.
**Ak likvidátor zistí predlženie likvidovanej spoločnosti**, bez zbytočného odkladu **podá návrh na vyhlásenie konkurzu**, ibaže konkurzné konanie alebo konkurz voči spoločnosti už boli ukončené pre nedostatok majetku.

## Zánik obchodnej spoločnosti
Obchodná spoločnosť **zaniká dňom výmazu z obchodného registra**.
Výmaz obchodnej spoločnosti **vykoná registrový súd** príslušný podľa miesta sídla obchodnej spoločnosti, a to buď na návrh alebo bez návrhu.
**Dňom výmazu** z obchodného registra obchodná spoločnosť **zaniká ako právny subjekt**, teda už nemôže vstupovať do právnych vzťahov a byť ich účastníkom (subjektom).

# Spoločný podnik (joint venture)
Spoločný podnik, nazývaný aj Joint venture (JV), je obchodné usporiadanie, v ktorom dve alebo viac strán spojí svoje zdroje na realizáciu konkrétneho projektu alebo prevádzkovanie spoločnosti. Tieto strany sú zvyčajne samostatné spoločnosti alebo subjekty, ktoré sa rozhodnú spolupracovať na dosiahnutie spoločného cieľa.

## Charakteristika Joint venture
**Spoločné vlastníctvo**: Každý partner v JV prispieva určitým podielom, ktorý môže byť finančný, technologický, odborný alebo iný. Z tohto vkladu vyplýva aj spoločné vlastníctvo vytvoreného podniku alebo projektu.

**Spoločné rozhodovanie**: Partneri v JV sa dohodnú na spôsobe riadenia spoločného podniku. To zvyčajne zahŕňa vytvorenie riadiacej rady alebo iného rozhodovacieho orgánu, v ktorom sú všetci partneri zastúpení.

**Zdieľanie zisku a rizika**: Zisk a strata generované spoločným podnikom sa rozdelia medzi partnerov podľa vopred dohodnutého pomeru. Týmto spôsobom partneri spoločne znášajú aj riziko spojené s podnikaním.

## Prečo spoločnosti vytvárajú Joint venture?
**Vstup na nové trhy**: Spoločnosť môže využiť JV na vstup na nový zahraničný trh, pričom partner z tohto trhu jej poskytne svoje znalosti a skúsenosti.

**Získavanie zdrojov**: JV umožňuje spoločnostiam spojiť svoje [finančné prostriedky](https://www.finreport.sk/klucove-slova/financne-prostriedky/), [technológie](https://www.finreport.sk/klucove-slova/technologie/), odborné znalosti a iné zdroje, aby mohli realizovať väčšie alebo rizikovejšie projekty.

**Zníženie rizika**: Spoločným podnikom sa rozdelí aj riziko spojené s projektom, čo môže byť pre každú jednotlivú spoločnosť výhodnejšie.

**Zdieľanie odborných znalostí**: Partneri v JV môžu zdieľať svoje odborné znalosti a skúsenosti, čo môže viesť k lepším produktom, službám alebo procesom.

## Druhy Joint ventures
Existuje niekoľko rôznych typov JV v závislosti od ich štruktúry a účelu. Niektoré bežné typy zahŕňajú:
- **Equity JV**: V tomto type JV majú všetci partneri majetkový podiel v spoločnom podniku a zúčastňujú sa na jeho riadení.
- **Contractual JV**: V tomto prípade partneri spolupracujú na konkrétnom projekte na základe zmluvy, ale nevytvoria samostatný podnik.

Joint venture so spoluúčasťou majority/minority:  Jeden partner môže mať v spoločnom podniku väčšinový podiel a väčšiu kontrolu, zatiaľ čo ostatní partneri majú menšinové podiely.