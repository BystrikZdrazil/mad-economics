---
{"dg-publish":true,"permalink":"/01-school/obchodne-a-hospodarske-pravo/druhy-obchodnych-spolocnosti/","tags":["year1","winterSemester","uniOaHPR"]}
---

# Verejná obchodná spoločnosť
- Je **právnickou osobou**, v ktorej musia byť združené **najmenej dve osoby**, ktoré podnikajú pod spoločným **obchodným menom**
- Súčasťou jej obchodného mena musí byť označenie “**verejná obchodná spoločnosť**,” stačí však skratka “**ver. obch. spol.**” alebo “**v.o.s.**”, ak obchodné meno obsahuje priezvisko aspoň jedného zo spoločníkov, stačí dodatok “**a spol.**”
- Môže byť založená **len na účely podnikania**
- Je konštituovaná **na osobnej účasti spoločníka** na podnikateľskej činnosti spoločnosti
- Spoločník nie je povinný vložiť do spoločnosti vklad
- Povinne si **nevytvára základne imanie**
- Za svoje záväzky **zodpovedá celým svojím majetkom**
- Spoločníci **ručia za záväzky spoločnosti spoločne a nerozdielne celým svojím majetkom**

## Založenie a vznik
- Zakladá sa **spoločenskou zmluvou**
- **Vzniká** a právnu subjektivitu nadobúda zápisom do **obchodného registra**
- **Návrh na zápis** v.o.s. do obchodného registra podávajú a **podpisujú všetci spoločníci**

### Spoločenská zmluva musí obsahovať
- Predmet podnikania
- Údaje o spoločníkoch
- Obchodné meno

## Konanie v mene v.o.s.
**Štatutárnym orgánom** spoločnosti je **každý zo spoločníkov**, ak spoločenská zmluva neustanovuje inak.
Spoločenská zmluva môže určiť, že:
- Spoločníci **konajú spoločne**
- Funkciu štatutárneho orgánu budú vykonávať **iba niektorí zo spoločníkov**
- Funkciu štatutárneho orgánu bude vykonávať **iba jeden spoločník**

## Obchodné vedenie
- Na obchodné vedenie spoločnosti je oprávnený **každý spoločník**, a to v rámci zásad, dohodnutých v spoločenskej zmluve
- Spoločníci **môžu** v spoločenskej zmluve **poveriť** obchodným vedením spoločnosti **jedného** alebo **viacerých spoločníkov**
- Poverený spoločník je povinný spravovať sa rozhodnutím spoločníkov urobeným väčšinou hlasov
- Na požiadanie je povinný informovať ostatných spoločníkov o všetkých záležitostiach v.o.s.

## Zákaz konkurencie
Vzťahuje sa na všetkých spoločníkov, to znamená:
- **Spoločník** vo v.o.s. **bez súhlasu** ostatných spoločníkov **nesmie podnikať v predmete podnikania spoločnosti**, a to ani v prospech iných osôb
- Spoločenská zmluva môže zákaz konkurencie upraviť inak, napr. zákaz konkurencie vylúčiť

## Zrušenie a zánik
- Výpoveď spoločníka,
- Rozhodnutie súdu,
- Vyhlásenie konkurzu na majetok niektorého spoločníka
- Doručenie exekučného príkazu na podiel spoločníka, atď.

Verejná obchodná spoločnosť, ako právnická osoba, t.j. subjekt práva **zaniká výmazom z obchodného registra**.

# Komanditná spoločnosť
Je **PO**, v ktorej musia byť združené **najmenej dve osoby, s odlišným právnym postavením**.
Je to spoločnosť, v ktorej **jeden** alebo viac **spoločníkov ručí za záväzky spoločnosti do výšky svojho nesplateného vkladu** zapísaného v obchodnom registri (**komanditisti**) a **jeden** alebo **viac spoločníkov celým svojím majetkom** (**komplementári**).
- Môže byť založená **len na účely podnikania**
- Súčasťou jej obchodného mena musí byť označenie “**komanditná spoločnosť**”, stačí aj skratka “**kom. spol.**” alebo “**k.s.**”
- **Komanditista je povinný vložiť do spoločnosti vklad** vo výške určenej v spoločenskej zmluve, najmenej však **vo výške 250 eur**
- Spoločnosť za svoje záväzky **zodpovedá celým svojím majetkom**

## Založenie a vznik
- Komanditná spoločnosť sa zakladá **spoločenskou zmluvou**
- **Vzniká** a právnu subjektivitu nadobúda **zápisom do obchodného registra**
- **Návrh na zápis** k.s. do obchodného registra podávajú a **podpisujú všetci spoločníci**

## Konanie v mene k.s.
**Štatutárnym orgánom** spoločnosti **sú komplementári**, pokiaľ spoločenská zmluva neustanovuje inak, každý komplementár je oprávnený konať za spoločnosť samostatne.
**Komanditista** je oprávnený konať za spoločnosť len na základe **písomného plnomocenstva na zastupovanie spoločnosti** alebo v prípade, ak mu bola **udelená prokúra**.

## Obchodné vedenie
Oprávnenie na obchodné vedenie spoločnosti majú **len komplementári**.
**V ostatných záležitostiach spoločnosti** (napr. ustanovenie prokuristu, zrušenie spoločnosti, zásadná dispozícia s majetkom spoločnosti) **rozhodujú komplementári a komanditisti spoločne**, väčšinou hlasov, pokiaľ spoločenská zmluva neustanovuje inak.

## Zákaz konkurencie
Vzťahuje sa len na **komplementárov**, a to v rovnakom rozsahu ako na spoločníkov v.o.s.

## Zrušenie a zánik
Dôvodom zrušenia k.s. **nie je**:
- Smrť komanditistu
- Strata alebo obmedzenie spôsobilosti komanditistu na právne úkony
- Vyhlásenie konkurzu na majetok komanditistu
- Zánik právnickej osoby, ktorá je komanditistom

Zánik účasti všetkých komanditistov v spoločnosti je dôvodom na jej zrušenie rozhodnutím súdu.
Komandiná spoločnosť **zaniká výmazom z obchodného registra**.

# Spoločnosť s ručením obmedzeným
- **Je právnickou osobou**, ktorú môže založiť jedna alebo viac osôb
- **Obchodné meno** spoločnosti musí obsahovať označenie “**spoločnosť s ručením obmedzeným**”, stačí aj skratka “**spol. s r.o.**” alebo “**s.r.o.**”
- Spoločnosť za svoje záväzky **zodpovedá celým svojím majetkom**
- **Spoločníci ručia** za záväzky spoločnosti len **do výšky svojho nesplateného vkladu** zapísaného v obchodnom registri.
- Spoločnosť **povinne vytvára základné imanie**, ktoré tvoria vopred určené vklady spoločníkov
- **Výška vkladu** spoločníka je **určená zákonom**
- **Tvorba orgánov** spoločnosti je **povinná**
- **Spoločník nemá** zo zákona **oprávnenie konať** v mene spoločnosti
- **Maximálny počet** spoločníkov je obmedzený, a to na **50** – u **zjednodušene založenej** s.r.o. **5**
- s.r.o. **nemôže založiť osoba**, ktorá má **daňový nedoplatok** alebo **nedoplatok na cle**

## Založenie
Spoločnosť sa zakladá:
- **Spoločenskou zmluvou**, ak spoločnosť zakladajú viaceré osoby
- **Zakladateľskou listinou**, ak spoločnosť zakladá jedna osoba

**Spoločenská zmluva môže určiť, že spoločnosť vydá stanovy.**

>[!info]
Od 1. februára 2023 bola zavedená možnosť **zjednodušeného založenia s.r.o.** prostredníctvom na to určeného elektronického formulára na vytvorenie spoločenskej zmluvy/zakladateľskej listiny

## Založenie zjednodušeným spôsobom
S.r.o. možno založiť zjednodušeným spôsobom, ak sú splnené 
tieto podmienky:
- Spoločnosť **nemá viac ako 5 spoločníkov**
- Spoločnosť je **založená za účelom podnikania**
- **Predmetom podnikania** sú činnosti **zodpovedajúce zoznamu živností uvedených v prílohe č. 4a** Živnostenského zákona
- **Predmet podnikania** spoločnosti netvorí **viac ako 15 vybraných činností**
- Obchodné **meno** spoločnosti musí **obsahovať dodatok „s.r.o.“**
- **Vklady** spoločníkov spoločnosti **sú výlučne peňažné**
- Správcom vkladu je konateľ
- Spoločnosť **nemá ustanovenú dozornú radu**

## Vznik
Spoločnosť **vzniká** a právnu subjektivitu nadobúda **zápisom do obchodného registra**.
**Návrh na zápis** s.r.o. do OR podávajú a **podpisujú všetci konatelia** spoločnosti.

## Základné imanie
- **Hodnota základného imania** spoločnosti musí byť **aspoň 5000€**
	- Základné imanie tvorí **súhrn peňažných a nepeňažných vkladov**, vyjadrený v peniazoch
	- **Hodnota vkladu spoločníka** musí byť **aspoň 750€**
- **Pred podaním návrhu na zápis** s.r.o. do obchodného registra, sa **musí na každý peňažný vklad splatiť najmenej 30%**
- **Celková hodnota splatených** peňažných i odovzdaných nepeňažných **vkladov musí byť aspoň 50%** zo zákonom ustanovenej **minimálnej výšky** základného imania
	- Výnimka platí pri jednoosobovej s.r.o.

## Orgány
**Obligatórne** (povinne vytvárané) orgány s.r.o. sú:
- **Valné zhromaždenie** – najvyšší orgán
- **Konateľ** – štatutárny orgán

**Fakultatívny** (nepovinne vytváraný) orgán s.r.o. je:
- **Dozorná rada** – kontrolný orgán - okrem zjednodušene založenej s.r.o.

## Zákaz konkurencie
Vzťahuje sa na:
- **Konateľov** spoločnosti
- **Členov dozornej rady**, ak bola zriadená

Konateľ, resp. člen dozornej rady nesmie napr.
- Vo svojom mene alebo na vlastný účet uzavierať obchody, ktoré súvisia s podnikateľskou činnosťou spoločnosti
- Zúčastňovať sa na podnikaní inej spoločnosti ako spoločník s neobmedzeným ručením atď.

## Zrušenie a zánik
Spoločnosť môže byť **zrušená** napr.:
- Na základe **rozhodnutia valného zhromaždenia**
- **Rozhodnutím súdu** na návrh spoločníkov.
	- *Napr. z dôvodov a za podmienok ustanovených v spoločenskej zmluve alebo zakladateľskej listine*

Spoločnosť s ručením obmedzeným **zaniká výmazom z obchodného registra**.

# Akciová spoločnosť
- Je **právnickou osobou**
- **Obchodné meno** akciovej spoločnosti musí obsahovať dodatok “**akciová spoločnosť**” alebo “**akc. spol.**” alebo “**a.s.**"
- Povinne **vytvára základné imanie**, ktoré sa rovná súčtu menovitých hodnôt všetkých akcií, ktoré spoločnosť vydáva
- Minimálna výška základného imania je **25000**€
- **Akcionár vkladá do základného imania vklad**, na ktorý sa zaviazal v zakladateľskom dokumente alebo pri upísaní akcií
- **Zakladateľmi a akcionármi** a.s. môžu byť **fyzické** a **právnické osoby**
- Akciovú spoločnosť **môže založiť** aj **jedna právnická osoba**
- Spoločnosť **zodpovedá** za porušenie svojich záväzkov **celým svojím majetkom**
- **Akcionár** za záväzky spoločnosti **neručí**
- Spoločnosť už pri svojom vzniku **povinne vytvára rezervný fond**

## Založenie a vznik
Akciová spoločnosť sa môže založiť
- **Jednorázovo**
	- Bez výzvy na upisovanie akcií, uzavretím zakladateľskej zmluvy alebo zakladateľskej listiny vo forme notárskej zápisnice
- **Postupne**
	- Na základe výzvy na upisovanie akcií, ak zakladatelia nesplatia celé základné imanie

Akciová spoločnosť **povinne prijíma stanovy**, podľa ktorých sa spoločnosť riadi.
A.s. **vzniká zápisom do obchodného registra**.

## Pojem akcia a druhy akcií
Pojem akcia sa používa v troch významoch:
- Akcia vyjadruje **časť základného imania**
- Akcia vyjadruje **účasť akcionára ako spoločníka** v spoločnosti
- Akcia je **cenný papier**, s ktorým sú spojené práva akcionára, ako spoločníka podieľať sa na riadení, zisku a likvidačnom zostatku

Obchodný zákonník rozlišuje tieto druhy akcií:
- **Kmeňové**
- **Prioritné**

## Orgány
Povinne vytváranými orgánmi a.s. sú:
- **Valné zhromaždenie** – najvyšší orgán
- **Predstavenstvo** – štatutárny orgán
- **Dozorná rada** – kontrolný orgán

## Zákaz konkurencie
Vzťahuje sa v rovnakom rozsahu ako na konateľov a členov dozornej rady s.r.o., ak bola zriadená, aj na:
- **Členov predstavenstva**
- **Členov dozornej rady**

## Zrušenie a zánik
Všeobecnými dôvodmi zrušenia a.s. sú:
- Uplynutie času, na ktorý bola založená
- Rozhodnutie valného zhromaždenia o zrušení a.s.
- Rozhodnutie súdu o zrušení a.s.
- Zrušenie konkurzu, napr. pre nedostatok majetku

Akciová spoločnosť **zaniká výmazom z obchodného registra**.

# Jednoduchá spoločnosť na akcie
- Je právnickou osobou
- Obchodné meno jednoduchej spoločnosti na akcie musí obsahovať dodatok “**jednoduchá spoločnosť na akcie**” alebo “**j.s.a**”
- **Povinne vytvára základné imanie**, ktoré je **rozvrhnuté** na určitý **počet akcií** s určitou menovitou hodnotou
- Minimálna výška základného imania je **1€**
- Akcionár vkladá do základného imania vklad, na ktorý sa zaviazal v zakladateľskom dokumente
- Zakladateľmi a akcionármi j.s.a. môžu byť
	- **Fyzické osoby**
	- **Právnické osoby**
- Jednoduchú spoločnosť na akcie **môže založiť** aj **jedna fyzická osoba** alebo **jedna právnická osoba**
- Akcionári j.s.a. môžu uzavrieť tzv. **akcionársku zmluvu**, v ktorej si môžu dohodnúť **špeciálne práva** (napr. právo požadovať prevod akcií)
- Spoločnosť zodpovedá za porušenie svojich záväzkov **celým svojím majetkom**
- **Akcionár** za záväzky spoločnosti **neručí**

## Založenie a vznik
Jednoduchá spoločnosť na akcie sa môže založiť iba bez výzvy na upisovanie akcií, **uzavretím zakladateľskej zmluvy** alebo **zakladateľskej listiny** vo forme **notárskej zápisnice**.
**Povinne prijíma stanovy**, v ktorých sú upravené interné záležitosti fungovania spoločnosti.
Vzniká **zápisom do obchodného registra**.
Pred vznikom spoločnosti **musia** byť všetky **vklady** spoločníkov **splatené v plnom rozsahu**.

## Druhy akcií vydávaných j.s.a.
- **Kmeňové**
- Akcie, s ktorými sú **spojené osobitné práva**
	- *Napríklad prednostné právo na dividendu, právo na pevný podiel na zisku a podobne...*

**Akcie** spoločnosti **môžu mať len zaknihovanú podobu** (teda vo forme zápisu v centrálnom depozitári cenných papierov) a môžu znieť **len na meno**.

## Orgány
Obligatórne sú:
- **Valné zhromaždenie**
	- Najvyšší orgán
- **Predstavenstvo**
	- Štatutárny orgán

Fakultatívne sú:
- **Dozorná rada**
	- Kontrolný orgán

## Zákaz konkurencie
Vzťahuje sa len na **členov dozornej rady**, ak bola zriadená.
Člen dozornej rady nesmie napríklad:
- Vo svojom mene alebo na vlastný účet **uzavierať obchody**, ktoré **súvisia s podnikateľskou činnosťou spoločnosti**,
- Sprostredkúvať **pre iné osoby obchody** spoločnosti,
- **Zúčastňovať sa na podnikaní** inej spoločnosti **ako spoločník s neobmedzeným ručením**
- *A ďalšie*

## Zrušenie a zánik
Jednoduchá spoločnosť na akcie **môže byť zrušená** okrem všeobecných dôvodov uvedených v **§ 68 OBZ** aj z **dôvodov** uvedených **v zakladateľskej listine**, **zakladateľskej zmluve** alebo v **stanovách.**
Jednoduchá spoločnosť na akcie **zaniká výmazom z obchodného registra**.

# Družstvo
- Je **právnickou osobou**
- Je spoločenstvom **neuzavretého počtu osôb** založeným **na účely podnikania** alebo zabezpečovania **hospodárskych**, **sociálnych** alebo **iných potrieb** svojich **členov**
- Súčasťou obchodného mena musí byť označenie “**družstvo**”
- Musí mať **najmenej päť členov**; to **neplatí** ak sú jeho členmi aspoň **dve právnické** osoby
- Súhrn členských vkladov tvorí **základné imanie**, jeho minimálna výška je **1250€**
- Člen družstva je **povinný vložiť vklad** do družstva
- **Základným dokumentom** družstva sú **stanovy**
- Povinne si **vytvára orgány**, pričom **členom orgánu** družstva môže **byť len člen družstva**
- Za svoje záväzky zodpovedá družstvo **celým svojím majetkom**, **člen** družstva za záväzky družstva **neručí**
- Už **pri** svojom **vzniku** si družstvo povinne **vytvára nedeliteľný fond**, najmenej vo výške **10% zapisovaného základného imania**.

## Založenie a vznik
Na založenie družstva sa vyžaduje konanie ustanovujúcej schôdze družstva. **Ustanovujúca schôdza** družstva **vedie k založeniu** družstva:
- Ak **rozhodla** o všetkých **zákonom ustanovených náležitostiach**, teda ak
	- **Určí** zapisované **základné imanie**
	- Schváli **stanovy**
	- Zvolí **predstavenstvo** a **kontrolnú komisiu**
- Ak sa **uchádzači** o členstvo na nej **zaviazali** k členským **vkladom** dosahujúcim **určenú sumu zapisovaného** základného imania

## Orgány
Družstvo si povinne vytvára tri orgány, a to:
- **Členská schôdza**
	- Najvyšší orgán
- **Predstavenstvo**
	- Štatutárny orgán
- **Kontrolná komisia**
	- Kontrolný orgán

Stanovy družstva môžu určiť vytvorenie aj **ďalších orgánov** (napr. disciplinárnej komisie).
Do orgánov družstva môžu byť volení len:
- **Členovia** družstva **starší ako 18** rokov,
- **Zástupcovia právnických osôb**, ktoré sú **členmi** družstva.

## Zrušenie a zánik
Družstvo sa zrušuje:
- **Uznesením** členskej schôdze
- V dôsledku **rozhodnutia konkurzného súdu**
- **Rozhodnutím súdu** (napr. ak družstvo porušilo povinnosť vytvárať nedeliteľný fond)
- **Uplynutím doby**, na ktorú bolo družstvo zriadené
- **Dosiahnutím účelu**, na ktorý bolo družstvo zriadené

Družstvo **zaniká výmazom z obchodného registra**.